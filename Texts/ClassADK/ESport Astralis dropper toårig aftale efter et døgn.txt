Dagen efter præsentationen af Roobet som ny partner har Astralis opsagt aftalen, der løb over to år. 
 
Det er gået stærkt hos Astralis, der efter kun én dag har opsagt en "aftale af væsentlig værdi" med bettingplatformen Roobet. 
 
Det oplyser Astralis på sin hjemmeside dagen efter, at kommerciel direktør Kasper Sindt i en pressemeddelelse udtalte: 
 
- Roobet ledte efter en partner til at etablere deres brand på den fortsat voksende esportsscene og det tog ikke lang tid at konstatere, at der var et match mellem vores fælles vækst-ambitioner, samt Astralis’ digitale position og kompetencer. 
 
Men det gik altså for stærkt, konstaterer Astralis efter døgn, hvor organisationen har fået massiv kritik for at samarbejde med et spilselskab, der ifølge Berlingske "hverken har dansk tilladelse eller håndhæver deres aldersgrænse." 
 
Nu udtaler CEO Anders Hørsholt: 
 
- Den aftale, vi præsenterede torsdag har vi i dag meddelt Roobet, vi ønsker at opsige med omgående virkning. Vi må erkende at vi i dette tilfælde har ikke gjort vores due dilligence godt nok, og når man begår en fejl, må man rette den. Det gør vi her. 
 
- Vi arbejder dagligt for at promovere de positive sider af esport og gaming og derfor ærgrer det os alle, vi selvforskyldt er havnet i denne situation. Der vil altid være gråzoner, hvor vi som aktør i sports- og underholdningsbranchen må træffe nogle kontroversielle valg, men i dette tilfælde har vi ikke været dygtige nok og det beklager vi over for alle implicerede parter. 
 
Ud over eksponering af Roobets logo omfattede aftalen "digital aktivering og kampagner, der skal rulles ud over de kommende år," skrev Astralis i torsdagens pressemeddelelse. 
 
Derudover ville Astralis også deltage i den kommende 250.000 USD Counter-Strike-turnering Roobet Cup, der afholdes i juni.
 
Det er i skrivende stund uafklaret, om Astralis stadig skal spille med i Roobet Cup. Derudover ønsker organisationen ikke at uddybe beslutningen om det afbrudte samarbejde over for TV 2 SPORT.