Den tidligere fodboldspiller har præsenteret sit nye hold i en verden, hvor Danmark er en del af verdenstoppen.
 
Præcision, hurtighed og vigtigheden i at holdet fungerer.
 
Det kender 34-årige Nicklas Bendtner alt til fra sin tid som professionel fodboldspiller, men det bliver også aktuelt, når han træder ind i en ny verden med geværer og sigtekorn.
 
Prosapia Esport ApS, hvor Bendtner er direktør, har startet en nyt Counter-Strike-hold, hvor den tidligere landsholdsspiller bliver chef.
 
Hjælp til unge og lovende talenter
 
Da corona ramte, og isolationen begyndte at styre hverdagen for mange danskere, herunder Bendtner, kom Counter-Strike som en åbenbaring for den tidligere Arsenal-spiller.
 
Herfra skete der noget, lyder det ifølge DR fra Bendtner i en pressemeddelelse:
 
- Det gav mig en form for forbindelse til verden udenfor. Mit kendskab og min interesse voksede, og jeg lærte om esport-industrien og den påvirkning, den har på unge mennesker, der arbejder virkelig hårdt for at nå toppen.
 
- Derfor startede jeg Prosapia Esport, så mine ansatte og jeg kan hjælpe unge og lovende talenter med at nå deres mål. Men vigtigst af alt giver Counter-Strike mig glæde.
 
I første omgang vil CS:GO-holdet bestå af fem spillere i alderen 15 til 19 år, og sportschefen bliver Michael “Django” Rüsz.
 
Projektet er deltid for de unge spillere, der anses som uslebne diamanter, da skolen skal passes ved siden af.
 
Snarlig debut
 
De unge spillere, der i Counter-Strike-verdenen går under ’Equip’, ’Scr0b’, ’Boye’, ’Sirah’ og ’tOPZ’ er alle hentet til fra andre hold i den bedste danske CS:GO-liga, POWER Ligaen, hvor Prosapia Esport selv skal konkurrere.
 
Og esport-debuten er lige om hjørnet for Bendtner-projektet.
 
Prosapia Esport møder 12. september Flames Ascent.