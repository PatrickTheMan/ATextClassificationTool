Astralis-organisationen præsenterer nu et kvindeligt CS:GO-hold, der allerede debuterer på torsdag.
 
Astralis har i flere år været en del af verdenseliten i Counter-Strike.
 
Det danske mandskab har historisk mange Major-titler, men over de seneste par år har Astralis haft svært ved at erobre verdensranglistens førsteplads.
 
Nu har organisationen dog et nyt hold at hænge sin hat på. Astralis lancerer således et kvindeligt CS:GO-hold, der fra start træder ind i den største internationale kvindeliga, ESL Impact:
 
- Vi har længe arbejdet med tankerne om et kvindehold i Counter-Strike, og vi har fra start været i dialog med ESL i forhold til vores syn på at skabe de bedst mulige rammer for en international kvindeliga.
 
- Det er helt naturligt for Astralis at være en aktiv del af denne udvikling, som vi ønsker at skubbe endnu mere til med vores nye hold. Vores værdier handler både om at præstere bedst muligt og altid at udvikle os, men også i særdeleshed at omfavne gaming på alle niveauer – uanset traditionelle skel, siger Anders Hørsholt, administrerende direktør i Astralis, i en pressemeddelelse.
 
Gode kontrakter
 
TV 2 SPORT har i den anledning spurgt direktøren, hvor stor en investering der er tale om. Og hvor mange penge der er tale om i forhold til herreholdet.
 
- Vi kommenterer aldrig på lønninger eller personlige forhold, men den investering, vi offentliggør i dag, som inkluderer spillerkontrakter, er markant, skriver han til TV 2 SPORT.
 
Astralis’ nye hold består af følgende:
 
Aurora Lyngdal (26 år, Norge/Danmark), Lurker, holdkaptajn
 
Kászandrá 'kezziwow' Héjja (26 år, Ungarn), Support, In-Game Leader
 
Rachel 'RacheLL' Kujawa (23 år, Frankrig), Entry Fragger
 
Selin 'spike' Alak (21 år Tyrkiet), Lurker
 
Yoana 'Joanana' Vlaykova (20 år, Bulgarien), AWP
 
Rafael 'FeldmaN' Rodriquez (33 år, Spanien), træner
 
Astralis’ nye holdkaptajn går ind til projektet med en stor stolthed:
 
- At blive en del af Astralis er en drøm, vi nærmest stadig ikke helt tror på. Det er en kæmpeorganisation, der er kendt for at være professionelle og visionære, men det er så meget mere.
 
- Vi har samlet et hold, der kommer til at kæmpe med helt i toppen af alle turneringer, med spillere, der alle vil være verdens bedste. Som kvinde i Counter-Strike kæmper man både for resultater og for respekt, og med Astralis-stjernen på brystet og organisationen bag os tror vi på, vi kan vinde begge kampe, siger Aurora Lyngdal.
 
Holdet kommer til at gå under navnet Astralis, og den første turnering indledes torsdag, hvor holdet debuterer i ESL Impact.