Jakob ’jabbi’ Nygaard skal fremover spiller for Danmarks bedste Counter-Strike-hold, Heroic.
 
18-årige Jakob ’jabbi’ Nygaard skifter med øjeblikkelig virkning fra Copenhagen Flames til Heroic.
 
Det oplyser Heroic på sin hjemmeside, efter TV 2 SPORT tidligere i juni erfarede, at handlen var på vej.
 
’jabbi’ afløser Ismail 'refrezh' Ali. Han blev bænket, efter Heroic vandt Pinnacle Cup Championship 2022.
 
- Mange vil nok undre sig over, at vi skifter ud på et hold, som over tid har holdt sig i top-10, men hos Heroic er vi klar til at risikere noget rigtigt godt for at have mulighed for at blive de allerbedste, siger Oliver Valsgaard, Head of e-sports operations hos Heroic.
 
Heroic ligger aktuelt nummer ni på HLTVs verdensrangliste.
 
- Jeg glæder mig til at bevise, at jeg kan hjælpe Heroic med at tage det næste skridt. Det bliver en spændende rejse, og Heroic er et perfekt sted i forhold til at fortsætte min udvikling. Jeg kender også en del af spillerne – de er nogle gode fyre, udtaler ’jabbi’.
 
Lyn-analyse
 
Lucas "Bubzkji" Andersen
 
Lucas "Bubzkji" Andersen
 
Counter-Strike-ekspert, TV 2 SPORT
 
Heroic skal have kredit for, at de tør satse lidt. Det er der mange hold, som ikke tør, for det kan j jo bide én i røven, men det tror jeg ikke, det kommer til her. 'jabbi' er en mere prominent spiller end 'refrezh'. 
 
Han er enormt erfaren i forhold til sin unge alder, og helt basalt kommer han formentlig til at skyde flere modstandere end 'refrezh'. Hvis 'jabbi' rammer sit niveau, kommer han til at blive en stor stjerne. Han har et kæmpe udviklingspotentiale.
 
Han tiltræder med øjeblikkelig virkning. Hans første store turnering hos Heroic bliver IEM Cologne 2022 Play-In.
 
Heroic anno 2022
 
Martin 'stavn' Lund
 
Casper 'cadiaN' Møller
 
René 'TeSeS' Madsen
 
Rasmus 'sjuush' Beck
 
Jakob 'jabbi' Nygaard