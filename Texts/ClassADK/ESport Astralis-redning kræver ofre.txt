To – måske tre – udskiftninger er et krav, hvis Astralis vil tilbage, hvor det er sjovt, mener Counter-Strike-ekspert.
 
- Efter Astralis' præstation fredag aften tror jeg, man skal være mere end blind for ikke at kunne se, at der skal ske noget nyt.
 
Ordene fra Counter-Strike-ekspert Jacob ’Pimp’ Winneche er ikke til at tage fejl af.
 
Efter fredagens nedtur, hvor det danske storhold for første gang i holdets seks år lange historie missede Major-kvalifikation, efterlyser eksperten handling. Han håber, at nederlaget til ForZe én gang for alle fik Astralis til at indse, at det er tid til forandring.
 
- Jeg tror og håber, man i Astralis betragter det her som et historisk lavpunkt, og at det er under al kritik. De har tidligere prøvet at skjule det, tie det ihjel og snakke om de positive ting, men det her historiske lavpunkt betyder, at alle kan se, at det her ikke fungerer.
 
Han er overbevist om, at der som minimum kommer to udskiftninger – og måske tre:
 
Det kommer ifølge ’Pimp’ til at ske:
 
- ’blameF’ bliver på holdet og er det sikreste kort
 
- ’gla1ve’ bliver på holdet
 
- ’Xyp9x’ bliver på holdet, men er i farezonen
 
- ’Farlig’ skiftes ud til fordel for ’dev1ce’
 
- ’k0nfig’ skiftes ud til fordel for et talent fra et andet hold – forhåbentlig ’Staehr’ eller ’Zyphon’ fra Sprout
 
- ’Pimp’ er ikke i tvivl om, at visse spillere ikke holder højt nok niveau til at være en del af Astralis fremover. Han ser det heller ikke som en holdbar løsning at forfremme en spiller fra akademiholdet, som vi senest har set det med ’MistR’.
 
Det er utroligt, der ikke har været en voksen til stede
 
Counter-Strike-ekspert Jacob 'Pimp' Winneche
 
Derudover er han er overbevist om, at ’Farlig’ og ’k0nfig’ ikke har en fremtid på holdet. Endnu mere sikker er han på, at ’blameF’ er manden, holdet skal bygges op omkring.
 
'Xyp9x' skal udskiftes eller ændre sin stil
 
Det giver problemer for ’Xyp9x’, der enten må ud eller ændre spillestil.
 
- ’blameF’ har vist kvaliteten i denne svære periode og er nok det eneste sikre kort lige nu. Og selv han har fået kritik for, hvor passiv han er. Det største problem spilteknisk er, at ’Xyp9x’ og ’blameF’ varetager de samme roller. Så er man sikker på, at man vil beholde ’blameF’, udsætter det 'Xyp9x' endnu mere.
 
- Så kan man ikke undgå at tænke, at Xyp9x skal finde en anden rolle på holdet, eller så skal han også ryge i svinget. Spørgsmålet er så, om man kan lære en gammel hund nye tricks. Det bliver rigtig svært.
 
Han er meget kritisk over, at Astralis ikke har gjort mere for at få ’Xyp9x’ til at passe bedre på holdet efter tilføjelsen af ’blameF’ i november sidste år.
 
- Det er utroligt, der ikke har været en voksen til stede, og at de prøvet så længe at få det til at fungere med to spillere af samme type. De er begge to passive, spiller riffel, varetager den samme rolle. Der bliver tabt så mange runder på grund af ren og skær passivitet.
 
'gla1ve' bør blive
 
Manden, der som in game-leader har kaldt Astralis til fire Major-titler, bør også have en fremtid på holdet, mener ’Pimp’.
 
- ’gla1ve’ er stadig i skudlinjen, men jeg synes, at han har den fornødne kvalitet. Og jeg synes trods alt stadig, at der skal være noget rutine på et Astralis-mandskab. Hvis han havde haft bedre forudsætninger og bedre materiale, tror jeg ikke, at kritikken havde været så skarp af ham.
 
Inden Major-kvalifikationen og det, der endte med at blive en historisk nedtur for Astralis, spekulerede han i et tweet også i, hvordan fremtidens Astralis kunne se ud. Og her nåede han frem til to udskiftninger.
 
’Pimp’ frygter, at Astralis sidder på hænderne
 
Til spørgsmålet om, hvad det værst tænkelige scenarie vil være for Astralis vil være, tøver ’Pimp’ ikke:
 
- Jeg frygter, at der kun kommer en enkelt udskiftning og manglende handlekraft og ansvarstagen.
 
- Det svært som ekspert at se, hvem der skal tage ansvar for denne periode. Jeg kan godt frygte, at ansvaret bliver fralagt alle steder fra. Der er brug for en leder, der stiller sig frem og tager ansvaret.
 
Astralis vil fortsat være en del af verdenstoppen
 
Selvom Astralis ikke skal spille Major i Brasilien, og at ordet ”krise” klæber sig fast til dem, er der grund til optimisme. Det kræver dog, at ledelsen er modig.
 
- Jeg tror, der er gode chancer for, at en Astralis-genopbygning bliver succesfuld. Hvis er man er villig til at investere og til at tage et skridt tilbage for at gå to frem, så frygter jeg ikke for, at de ikke er en del af verdenstoppen om et halvt år.
 
- Der er stadigvæk nok talent i Danmark, nok talent på transfermarkedet og nok kvalitet på nogle af spillerne på holdet til, at Astralis bør være en faktor i international Counter-Strike, siger ’Pimp’.
 
Kasper Hvidt bør blive
 
En af dem, der sidder med de vigtige beslutninger, hedder Kasper Hvidt. Den tidligere håndboldmålmand er sportsdirektør, og han har truffet mange svære beslutninger i en lang periode.
 
Kasper Hvidt har været sportsdirektør for Astralis i fem år. Foto: Mads Claus Rasmussen / Ritzau Scanpix
 
Og selvom den nuværende holdsammensætning har stået bag en historisk Astralis-nedtur, mener ’Pimp’ fortsat, at Hvidt har en fremtid på Astralis.
 
- Kasper Hvidt står samme sted som hele holdet. Der kan stilles spørgsmålstegn ved beslutningerne, der er truffet i Astralis, men jeg tror, han bliver siddende som sportsdirektør, for den her nedsmeltning skal mere ses som et projekt, der smelter sammen. Spillerne og organisationen har et lige stort ansvar for det her, siger ’Pimp’.