Verdensetteren Navi sendte Astralis ud og tog finalepladsen i den store IEM-turnering i Köln.
 
Det danske Counter-Strike-hold Astralis er færdig ved den store IEM-turnering i Köln.
 
Lørdag tabte danskerne semifinalen til verdensetteren Navi, der vandt duellen 2-0.
 
Det ukrainske hold lagde stærkt ud og vandt det første bane Nuke med 16-8 efter til tider at have udspillet Astralis.
 
Herefter skulle der dystes på Mirage, hvor danskerne fik en forrygende start med en midtvejsføring på 12-3. Til trods for det enorme forspring, så fik Navi kæmpet sig tilbage og udlignet til 15-15.
 
Dermed skulle holdene ud i overtid for at afgøre Mirage, og her viste Navi igen stor styrke, da det ukrainske hold vandt 4-2.
 
Astralis, der er nummer 11 på verdensranglisten, var på forhånd ikke levnet de store chancer mod Navi.
 
Der er 7,1 million kroner i præmiepuljen i turneringen, hvor vinderen får 2,9 millioner kroner. Med sit exit i semifinalen kan Astralis indløse en præmiecheck på cirka 600.000 kroner.